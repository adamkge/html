<!DOCTYPE html>
<html lang="en">
<head>
    <meta charset="UTF-8">
    <title>Anyád</title>
</head>
<body>
- József Attila -<br/>

    Szöveggyűjtemény<br/>

    REMÉNYTELENÜL<br/></p>
<p>
    Lassan, tünődve<br/>
    Az ember végül homokos,<br/>
    szomorú, vizes síkra ér,<br/>
    szétnéz merengve és okos<br/>
    fejével biccent, nem remél.<br/></p>
<p>
    Én is így próbálok csalás<br/>
    nélkül szétnézni könnyedén.<br/>
    Ezüstös fejszesuhanás<br/>
    játszik a nyárfa levelén.<br/></p>
<p>
    A semmi ágán ül szivem,<br/>
    kis teste hangtalan vacog,<br/>
    köréje gyűlnek szeliden<br/>
    s nézik, nézik a csillagok.<br/></p>
<p>
    Vas-színű égboltban...<br/></p>
<p>
    Vas-színű égboltban forog<br/>
    a lakkos, hűvös dinamó.<br/>
    Óh, zajtalan csillagzatok!<br/>
    Szikrát vet fogam közt a szó - -<br/></p>
<p>
    Bennem a mult hull, mint a kő<br/>
    az űrön által hangtalan.<br/>
    Elleng a néma, kék idő.<br/>
    Kard éle csillan: a hajam - -<br/></p>
<p>
    Bajszom mint telt hernyó terül<br/>
    elillant ízű számra szét.<br/>
    Fáj a szívem, a szó kihül.<br/>
    Dehát kinek is szólanék - -<br/></p>
<p>
    1933. március<br/></p>
</body>
</html>
